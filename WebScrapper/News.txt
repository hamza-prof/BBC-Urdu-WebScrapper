پاکستانی فوج کے ریٹائرڈ جنرلز گزشتہ چند مہینوں سے مسلسل خبروں اور سوشل میڈیا پر نظر آ رہے ہیں۔ اس کی وجہ ان کی سیاسی وابستگیاں یا غیر وابستگیاں اور موجودہ فوجی قیادت سے تعلق یا لاتعلقی کا اظہار ہے۔

اب کل سے سماجی رابطوں کی ویب سائٹس پر سابق ڈی جی آئی ایس آئی جنرل ظہیر الاسلام کا نام گردش کر رہا ہے۔

ان کی ایک ویڈیو منظرعام پر آئی ہے جس میں وہ پاکستان تحریک انصاف کے ایک سیاسی اجتماع میں تقریر کر رہے ہیں۔ یہ ویڈیو سامنے آتے ہی اس پر تبصروں کا بھی آغاز ہو گیا کہ کیا انھوں نے پی ٹی آئی میں ’باضابطہ‘ شمولیت اختیار کر لی ہے۔

دوسری جانب پاکستان تحریک انصاف کے مرکزی رہنما فواد چودھری نے ڈان اخبار سے بات کرتے ہوئے ظہیر الاسلام کی پی ٹی آئی میں شمولیت کی خبروں کی تردید کی ہے۔

فواد چودھری نے کہا ہے کہ ’جنرل (ر) ظہیر الاسلام نے پنجاب کے ضمنی انتخابات میں پی ٹی آئی امیدوار کی حمایت میں ایک سیاسی اجتماع میں شرکت کی تھی۔ ان افواہوں میں کوئی حقیقت نہیں کہ جنرل (ر) ظہیر الاسلام نے پی ٹی آئی میں شمولیت اختیار کر لی۔ وہ صرف پی ٹی آئی امیدوار کے لیے اپنی حمایت کا اظہار کر رہے تھے جو ریٹائرڈ جنرل کے رشتہ دار ہیں۔‘

اب تک کی اطلاعات یہ ہیں کہ یہ سیاسی تقریب پنجاب کے حلقہ پی پی 7 راولپنڈی میں ہو رہی تھی۔ پی ٹی آئی رہنما صداقت عباسی نے ٹویٹ کی اور کہا کہ مٹور کہوٹہ میں جنرل ریٹائرڈ ظہیر الاسلام کی رہائشگاہ پر معززین علاقہ کا ایک بڑا اجتماع ہوا جس میں پی ٹی آئی کے امیدوار کرنل ریٹائرڈ شبیر اعوان کی حمایت کا اعلان کیا گیا۔

اس کے باوجود اس تقریب کی ویڈیو اور تصاویر پر سوشل میڈیا پر خاصی بحث جاری ہے۔